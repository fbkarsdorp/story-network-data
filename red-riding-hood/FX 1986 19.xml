<?xml version='1.0' encoding='utf-8'?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Roodkapje</title>
        <author>Jacob Ludwig Carl Grimm; 1785-1863</author>
        <author>Wilhelm Carl Grimm; 1786-1859</author>
        <author>Lisbeth Zwerger; 1954-</author>
        <author>Marlot Smit</author>
        <respStmt>
          <resp>Transcribed by</resp>
          <name>Folgert Karsdorp</name>
          <name>Marten van der Meulen</name>
        </respStmt>
        <respStmt>
          <resp>Encoded by</resp>
          <name>Folgert Karsdorp</name>
        </respStmt>
      </titleStmt>
      <publicationStmt>
        <publisher>Meertens Institute / Radboud University</publisher>
        <pubPlace>Amsterdam / Nijmegen</pubPlace>
        <date>2016-04-14</date>
        <idno>DRRH0148</idno>
      </publicationStmt>
      <notesStmt>
        <note>De auteurs zijn Jacob en Wilhelm Grimm Vert. van Rotkäppchen. - Salzburg Neugebauer Press, cop. 1983</note>
      </notesStmt>
      <sourceDesc>
        <biblFull>
          <titleStmt>
            <title>Roodkapje</title>
            <author>Jacob Ludwig Carl Grimm; 1785-1863</author>
            <author>Wilhelm Carl Grimm; 1786-1859</author>
            <author>Lisbeth Zwerger; 1954-</author>
            <author>Marlot Smit</author>
          </titleStmt>
          <publicationStmt>
            <publisher>Hoorn Westfriesland</publisher>
            <date>cop. 1986</date>
          </publicationStmt>
          <sourceDesc>
            <p>No source: this is an original work</p>
          </sourceDesc>
        </biblFull>
      </sourceDesc>
    </fileDesc>
  </teiHeader>
  <text>
    <body>
      <div>
        <p>Er was eens een lief klein meisje. Iedereen die haar kende hield van haar. Vooral haar grootmoeder hield veel van haar. Op een dag stuurde grootmoeder haar een rood fluwelen kapje en omdat het haar erg goed stond, droeg het meisje nooit meer iets anders. Al gauw stond ze bekend als Roodkapje.</p>
        <p>Op een dag zei Roodkapjes moeder tegen haar: "Roodkapje, grootmoeder is een beetje ziek. Breng haar deze taart en deze fles wijn en probeer haar wat op te vrolijken. Loop voorzichtig en langzaam en ga niet rennen anders zou je de fles wijn kunnen breken, en dat zou zonde zijn. En dwaal niet van het pad. De bossen zijn groot en gevaarlijk." "Ik beloof goed op te passen,” zei Roodkapje en ze ging op weg naar grootmoeder.</p>
        <p>Grootmoeder woonde in het bos, ongeveer een half uur lopen van het dorp. Toen Roodkapje bij het bos kwam ontmoette ze een wolf. Maar omdat ze niet wist wat een slecht dier het was, was ze helemaal niet bang.</p>
        <p>"Goedemorgen Roodkapje," zei de wolf. "Waar ga jij zo vroeg naar toe?" "Ik ga, lieve wolf," antwoordde Roodkapje, "op visite bij mijn grootmoeder die een beetje ziek is." "En wat draag je daar mee in je mandje?" vroeg de wolf en hij lachte zo lief als hij kon. "Taart en wijn zodat grootmoeder zich beter gaat voelen." "En waar woont jouw arme grootmoeder?" vroeg de wolf weer. "Vlakbij," antwoordde Roodkapje en ze wees in de verte.</p>
        <p>De slechte wolf dacht bij zichzelf: "Wat een lekker maaltje zal dat meisje zijn. En zelfs de oude grootmoeder vult nog wel een gaatje in mijn maag. Ik moet ze alletwee hebben!" En terwijl hij zich tot Roodkapje wendde, lachte hij nog liever en zei: "Er zijn prachtige bloemen in het bos, Roodkapje. Denk je niet dat je grootmoeder er een paar zou willen hebben? Ik weet zeker dat ze zich er beter door zou gaan voelen."</p>
        <p>Roodkapje keek in het rond naar al de mooie bloemen die leken te dansen met de zonnestralen die tussen de bomen doorkwamen. “Die vriendelijke wolf heeft gelijk,” dacht ze terwijl ze een paar bloemen begon te plukken. En terwijl ze de ene bloem plukte, zag ze alweer een andere die nog mooier was maar wat verder weg stond. En zo dwaalde Roodkapje dieper en dieper het donkere bos in.</p>
        <p>Ondertussen ging de slechte wolf direct naar grootmoeders huisje en klopte aan. "Wie is daar?" riep grootmoeder. "Roodkapje," piepte de wolf met een hoog stemmetje. "Ik kom u wijn en taart brengen. Laat me alstublieft binnen." "Doe zelf de klink maar omhoog, m'n lieve kind," zei grootmoeder, "want daar ben ik te zwak voor." De wolf opende de deur, sprong op grootmoeder en vrat haar op. Toen trok hij haar kleren aan, deed de gordijnen dicht zodat het wat donkerder werd en ging in grootmoeders bed liggen.</p>
        <p>Roodkapje had intussen een mooie bos bloemen geplukt en haastte zich naar grootmoeders huisje. Ze was verbaasd dat de deur openstond en het huis zo donker was. "Goedemorgen, grootmoeder," zei ze. Maar er kwam geen antwoord.</p>
        <p>Dus ging Roodkapje naar binnen en trok de gordijnen wat open. Wat zag grootmoeder er raar uit! "Hemeltje lief," riep Roodkapje uit, "wat heeft u een grote oren!" "Dan kan ik je beter horen, liefje," kraste de wolf. "Maar grootmoeder, wat heeft u grote ogen!" "Dan kan ik je beter zien, liefje," kraste de wolf opnieuw terwijl hij zijn lippen aflikte. "En wat een grote mond heeft u!" "Dan kan ik je beter opeten!" schreeuwde de wolf, sprong uit bed en schrokte Roodkapje naar binnen.</p>
        <p>Met z'n buik dik en vol viel de wolf in het warme bed in slaap. Hij snurkte luid zoals wolven met volle buiken doen. Zijn gesnurk werd gehoord door een jager die voorbij kwam. “De oude vrouw snurkt wel erg hard," dacht de jager, “ik ga maar eens even kijken of ze ziek is." Hij ging de kamer binnen en zag de slapende wolf. "Jij lelijk beest!" schreeuwde de jager en hij pakte een schaar uit grootmoeders naaimandje. Hij begreep dat de wolf Roodkapje en grootmoeder had opgegeten, dus knipte hij voorzichtig de buik van de wolf open.</p>
        <p>En daar tuimelde Roodkapje naar buiten, gevolgd door grootmoeder die nog steeds springlevend was. "Och hemeltje wat waren we bang!" zei grootmoeder. "Het was zo donker daar binnen!"</p>
        <p>Roodkapje rende naar buiten en haalde een paar grote stenen. Daarmee vulde ze de buik van de wolf. Toen de wolf wakker werd wilde hij hard wegrennen maar de stenen waren zo zwaar dat hij dood neer viel. De jager opende de fles wijn om het te vieren. Roodkapje bracht de taart naar binnen. En al gauw voelde grootmoeder zich een stuk beter.</p>
        <p>Roodkapje dacht bij zichzelf, dat ze in het vervolg naar haar moeder zou luisteren en nooit meer het bos in zou dwalen!</p>
      </div>
    </body>
  </text>
</TEI>
