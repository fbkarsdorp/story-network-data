<?xml version='1.0' encoding='utf-8'?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>En ze leefden nog...</title>
        <author>Ivo de Wijs; 1945-</author>
        <author>Wouter Tulp</author>
        <author>Eric Holman</author>
        <respStmt>
          <resp>Transcribed by</resp>
          <name>Folgert Karsdorp</name>
          <name>Marten van der Meulen</name>
        </respStmt>
        <respStmt>
          <resp>Encoded by</resp>
          <name>Folgert Karsdorp</name>
        </respStmt>
      </titleStmt>
      <publicationStmt>
        <publisher>Meertens Institute / Radboud University</publisher>
        <pubPlace>Amsterdam / Nijmegen</pubPlace>
        <date>2016-04-14</date>
        <idno>DRRH0108</idno>
      </publicationStmt>
      <notesStmt>
        <note>Uitg. van Douwe Egberts</note>
      </notesStmt>
      <sourceDesc>
        <biblFull>
          <titleStmt>
            <title>En ze leefden nog...</title>
            <author>Ivo de Wijs; 1945-</author>
            <author>Wouter Tulp</author>
            <author>Eric Holman</author>
          </titleStmt>
          <publicationStmt>
            <publisher>Amsterdam Blue in Green</publisher>
            <date>cop. 2011</date>
          </publicationStmt>
          <sourceDesc>
            <p>No source: this is an original work</p>
          </sourceDesc>
        </biblFull>
      </sourceDesc>
    </fileDesc>
  </teiHeader>
  <text>
    <body>
      <div>
        <p>Roodkapje</p>
        <p>'Zeg Roodkapje, je oma is ziek 
Het zal buikgriep zijn of reumatiek
Ga eens gauw naar haar toe!' zei m'n moeder 
'Hier een mandje met koekjes en wijn 
Een krop sla en een pond postelein 
Mandarijntjes en paprikapoeder'</p>
        <p>Voor mijn laatste verjaardag-joechei! 
Haakte oma een mutsje voor mij 
En daar was ik erg blij mee, dat snap je 
Het was rood - en je weet hoe het gaat 
Nu noemt iedereen, thuis en op straat 
Me geen Anneke meer, maar Roodkapje</p>
        <p>Ik vertrok en liep dwars door het perk
Langs de school en de bank en de kerk
Door de villawijk en langs de golfbaan
En bij herberg De Dorstige Os
Nam ik linksaf de weg door het bos
En daar schrok ik, want er kwam een wolf aan</p>
        <p>Hemel, dacht ik, die heeft het misschien 
Op mijn mandje met koekjes voorzien 
En ik was als een veer zo gespannen 
Maar de wolf zei: 'Hoe gaat het met u?' 
Heel beleefd (Te beleefd, weet ik nu!) 
'En wat zijn voor vanmiddag uw plannen?'</p>
        <p>'Oh’, zei ik 'm, 'ik ga op bezoek 
Bij mijn oma met kropsla en koek 
Want ze kan wel iets lekkers gebruiken' 
En de wolf zei: 'Dan weet ik genoeg' 
Met z'n tong uit z'n bek riep ie: 'Doeg!' 
En toen holde hij weg door de struiken</p>
        <p>Met een vreemd, onverklaarbaar gevoel 
Liep ik verder op weg naar mijn doel 
Langs het smalle kanaal en het sluisje 
Langs de dassenburcht (ik zag er vier!) 
Tot ik na ongeveer een kwartier 
Voor de deur stond van oma d'r huisje</p>
        <p>Ik zei: 'Oma, ik breng u wat fruit 
Maar... wat ziet u er akelig uit!' 
(Ik begreep niet dat ik werd bedrogen!) 
'Wat mankeert u toch?' vroeg ik nerveus 
'En wat hebt u een harige neus 
En wat hebt u opeens grote ogen!'</p>
        <p>'Da's om beter te zien" zei een stem 
Vals en hard als een remmende tram 
(Het blijft wonderlijk dat ik geen lont rook!) 
Ik kwam aarzelend wat dichterbij 
Wierp een blik in de bedstee, en zei: 
'En u hebt zo'n reusachtige mond ook!'</p>
        <p>'Oh, dat is" zei de stem (die ik - raar! 
Al eens eerder gehoord had, maar wáár?) 
'Om in één hap 'n mens op te eten" 
Een enorme, boosaardige kop 
Schoot naar voren en slokte me op 
't Was de wolf! (Dat had ik kunnen weten!)</p>
        <p>In de maag van het gulzige beest 
Zat mijn oma, een tikkie bevreesd 
Ze zei: 'Meisje, je komt als geroepen 
Want we moeten hier dadelijk uit 
Stel je voor dat dat monster besluit 
Ons gezamenlijk uit te gaan poepen"</p>
        <p>Op datzelfde moment viel er licht 
Op mijn oma haar lieve gezicht 
Want een jager die langs kwam gelopen 
Had gehoord wat de wolf met me deed 
Was naar binnen gekomen en sneed 
Snel en handig de wolvenhuid open</p>
        <p>Al vertoonde zijn buik dan een jaap 
Vanjewelste, de wolf was in slaap 
Dus we vulden zijn lichaam met stenen 
En we gooiden het snurkende dier 
Van het bruggetje bij de rivier 
Blub-blub-blub! - en toen was ie verdwenen</p>
        <p>'Lieve jager, je hebt ons gered 
Van dat smerige beest in mijn bed 
Honderdduizendmaal dank" zei mijn oma 
'Dankzij jou zijn de zorgen voorbij' 
En ze maakte voor hem en voor mij 
Een kop koffie met heerlijk aroma</p>
        <p>Ik ben vrolijk naar huis toe gezweefd 
Nog zó vol van wat ik had beleefd 
Dat m'n moeder zei: 'Wat ben je drukkig!' 
Toen vertelde ik haar van de wolf 
Die zo roemloos het onderspit dolf 
En ik leefde nog lang en gelukkig</p>
      </div>
    </body>
  </text>
</TEI>
