<?xml version='1.0' encoding='utf-8'?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Sprookjes van Moeder de Gans</title>
        <author>Henriëtte Sophia Blaauw-Van den Dries; 1875-1949</author>
        <author>Franciscus Martinus van Noorden; 1887-1961</author>
        <respStmt>
          <resp>Transcribed by</resp>
          <name>Folgert Karsdorp</name>
          <name>Marten van der Meulen</name>
        </respStmt>
        <respStmt>
          <resp>Encoded by</resp>
          <name>Folgert Karsdorp</name>
        </respStmt>
      </titleStmt>
      <publicationStmt>
        <publisher>Meertens Institute / Radboud University</publisher>
        <pubPlace>Amsterdam / Nijmegen</pubPlace>
        <date>2016-04-14</date>
        <idno>DRRH0264</idno>
      </publicationStmt>
      <notesStmt>
        <note/>
      </notesStmt>
      <sourceDesc>
        <biblFull>
          <titleStmt>
            <title>Sprookjes van Moeder de Gans</title>
            <author>Henriëtte Sophia Blaauw-Van den Dries; 1875-1949</author>
            <author>Franciscus Martinus van Noorden; 1887-1961</author>
          </titleStmt>
          <publicationStmt>
            <publisher>Alkmaar Gebr. Kluitman</publisher>
            <date>[1918]</date>
          </publicationStmt>
          <sourceDesc>
            <p>No source: this is an original work</p>
          </sourceDesc>
        </biblFull>
      </sourceDesc>
    </fileDesc>
  </teiHeader>
  <text>
    <body>
      <div>
        <p>Roodkapje.</p>
        <p>I</p>
        <p>Naar Grootmoeder.</p>
        <p>Aan den zoom van een groot bosch stond een allerliefst huisje, waarin een weduwe met haar dochtertje woonde. Het was een vriendelijk meisje, maar jammer genoeg had een een lelijk gebrek. Het kleine ding was dikwijls heel ongehoorzaam.</p>
        <p>In het dorp stond ze bekend onder den naam van "Roodkapje", omdat ze altijd een vuurrood kapertje droeg, dat ze van grootmoeder had gekregen.</p>
        <p>Grootmoeder woonde aan den anderen kant van 't bosch en kwam weinig in den laatsten tijd, omdat ze zich niet zoo lekker voelde. Nu Roodkapje wat ouder werd, was haar beloofd, dat zij de zieke eens mocht bezoeken en omdat het goed weer was, had moeder besloten haar vanmiddag te laten gaan. Toen de kleine meid uit school kwam, zei de vrouw: "Roodkapje, ik heb wafels voor ons lief grootje gebakken en die mag jij wegbrengen. Wacht, ik zal ze in een mandje doen. En een pond lekkere boter heb ik in dit potje gedaan. Zeg aan grootmoeder, dat ze er flink in eten moet, 't is goed voor haar."</p>
        <p>Roodkapje stond te trippelen van ongeduld, ze gunde zich werkelijk geen tijd naar al die booschappen te luisteren en toen moeder begon over "stevig doorstappen" en "de wolven die het bosch soms onveilig maakten," stond het vlugge ding al op den drempel van de voordeur.</p>
        <p>"Ga niet van den grooten weg af om bloemen te plukken of vlindertjes te vangen!" riep de bezorgde moeder haar nog na en Roodkapje beloofde stellig, gehoorzaam te zijn.</p>
        <p>II</p>
        <p>Een vreemde ontmoeting.</p>
        <p>'t Was gezellig in 't bosch. In de hooge takken zongen de vogels en ginds in de verte klinken de bijlslagen van de houthakkers, die de oude boomen neervelden. Daarvan kwam het zeker dat het meisje zich zoo op haar gemak voelde en aan geen wolven dacht. Kijk, daar zag ze een allerliefst bont vlindertje op een heitakje zitten. Roodkapje stond al op het punt mandje en potje neer te zetten om het mooie diertje te vangen, toen ze nog bijtijds bedacht, wat ze moeder beloofd had.</p>
        <p>Al een aardig eindje had ze afgelegd, toen ze bij een omgevallen boom kwam, waarop eenige houthakkers zaten. Het roode kapertje, dat iedereen in het dorp kende, had al lang verklapt wie zij was en daarom begon een der mannen een gesprek met haar. "Wat doe je hier, kleine meid?" vroeg hij. "'k Zou maar gauw naar huis teruggaan. Straks wordt het donker en verdwaal je licht."</p>
        <p>"'k Moet naar grootmoeder, om wafeltjes te brengen," antwoordde het kind.</p>
        <p>"Loop dan vooral niet door 't kreupelbosch," raadden de houthakkers haar. "'t Kon eens zijn, dat zich daar een wolf verscholen hield, en 't is niet zoo heel prettig, dergelijke vrienden te ontmoeten." Roodkapje, die de wolven alleen maar uit de prentenboekjes kende, lachte vroolijk en ging verder. Eindelijk was ze op een open plek gekomen, waar de weg zich kronkelde en nu besloot ze toch, heel even te rusten. Voorzichtig zette ze het mandje naast zich neer, tilde het deksel op en stak haar neus in 't verfrommelde papier. Misschien zou grootmoeder haar komst wel met een wafel beloonen...</p>
        <p>Om haar heen stonden kleine struikjes, die vol boschbessen zaten. Als ze er eens een paar plukte? Op haar knieën kroop ze een eind het bosch in, de besjes waren zóó voor 't grijpen en ze snoepte er zoo heerlijk van, dat ze de tijd vergat.</p>
        <p>Net was ze van plan, den grooten weg weer op te zoeken, toen ze een wonderlijk gekraak in 't kreupelhout hoorde. Ze gluurde tusschen de takken en zag een groot, bruin dier, dat met opengesperden bek naderde. Zijn lange, ruige staart zwaaide steeds heen en weer en het monster maakte zulke wilde sprongen, dat Roodkapje geen tijd had, te ontvluchten. Het arme kind begreep, dat dit een wolf moest zijn, en bibberde op haar beenen. Ze dacht natuurlijk, dat hij haar dadelijk met huid en haar zou opeten, maar het slimme dier wist, dat er houthakkers in de buurt waren en durfde het meisje niet aanraken. Wanneer het kind ging schreeuwen en de mannen haar hoorden, was hij zijn leven niet zeker.</p>
        <p>Hij zette dus zijn beste beentje voor en zei zoo vriendelijk mogelijk: "Waar gaat de reis naar toe?" Het arme Roodkapje wist niet, hoe gevaarlijk het was, met een wolf te praten en antwoordde: "Ik ga naar mijn grootmoeder, om daar dit potje boter te brengen en wafeltjes. Zij is ziek, weet u." "Woont ze hier ver vandaan?" vroeg de wolf. "Nee, grootmoeder woont in 't eerste huis van 't dorp," antwoordde Roodkapje. "En, heelemaal alleen?" vroeg het dier verder. "Ja, mijnheer de wolf." Nog scheen hij niet genoeg te weten. "Doet je grootmoeder zelf open, als je haar bezoekt?" zei hij nu. "Altijd," antwoordde Roodkapje. "Maar als je grootmoeder in bed ligt, kan ze haar kleindochtertje toch niet opendoen, domme meid." "Wel, dan klop ik op de deur en als grootje dan roept, dat ik maar aan 't touwtje moet trekken, springt de klink omhoog en gaat de deur van zelf open." "Zoo, zoo, kleintje, dat is gemakkelijk genoeg," bromde de wolf. "Ik ga er ook heen, om eens te zien, hoe ze 't maakt. Zullen we eens zien, wie er 't eerst is? Ik langs dezen weg, jij langs dien."</p>
        <p>De wolf liep als een haas langs den korsten weg, terwijl het meisje nog de vlindertjes bleef naloopen en bloemen voor grootmoeder plukte. Ze maakte volstrekt geen haast, omdat ze nu gezien had, hoe vriendelijk de wolven waren....</p>
        <p>III</p>
        <p>Onwelkom bezoek.</p>
        <p>Intusschen had het booze dier het huisje van grootmoeder bereikt. Hij sloop naar de deur en begon met zijn rechterklauw te kloppen. "Wie is daar?" klonk het zacht. "Roodkapje," antwoordde de wolf, terwijl hij probeerde, zijn stem zooveel mogelijk te veranderen. De grootmoeder, die werkelijk te bed lag, riep vriendelijk: "Trek maar aan het touwtje, kind, dan zal de deur wel opengaan." 't Was lang geen gemakkelijk werkje het touw met den dikken poot te grijpen, maar eindelijk gelukte het toch en duwde de boosdoener de deur open. Toen klauterde hij naar boven en liep de kamer binnen. Het hongerige dier had geen medelijden met de arme vrouw en at haar dadelijk op. Toen ging hij op bed liggen, in afwachting van Roodkapje, die stellig spoedig komen zou.</p>
        <p>Om 't kleine ding te misleiden, trok hij grootmoeders jak en rok aan; zelfs haar nachtmuts, die hem potsierlijk stond, zette hij op en ruigen kop.</p>
        <p>"Klop, klop, klop," klonk het plotseling op de deur. "Wie is daar?" vroeg de wolf met een pieperige stem. Roodkapje keek wat verwonderd, omdat grootmoeder zoo vreemd praatte, maar misschien was ze verkouden en nu riep ze terug: "Ik ben het, Roodkapje, die u wafeltjes komt brengen en een potje boter!" "Trek maar aan het touwtje, dan zal de deur wel opengaan," antwoordde de wolf. Roodkapje deed het en stapte binnen. "Dag grootmoe, hoe gaat het met u?" vroeg 't kleine ding, toen ze boven was gekomen. "Niet zoo best, m'n kind, 'k ben zoo schor, dat hoor je wel." "'k Heb wat lekkers voor u!" riep 't meisje, om grootmoeder te troosten. "Als u daarvan eet, weet ik zeker, dat u gauw weer beter zult zijn." De wolf liet een schor gelach hooren, draaide zijn kop om en zei: "Weet je wat je doen moest, lieve kind? Je zult wel moe zijn en graag wat willen rusten. Als je naast me komt liggen, ben je voor mij een lekker warm kruikje en komt de kou er uit. Doe je 't?"  "Best, grootmoeder!" riep 't meisje en kleede zich zoo gauw mogelijk uit. Toen stapte ze in bed en kroop naast den wolf onder de dekens. Maar nauwelijks lag ze met 't hoofdje op 't kussen, of de dreumes dacht: "wat ziet grootmoeder er toch gek uit." Ze kon dan ook niet nalaten, haar verbazing te kennen te geven en terwijl ze met haar wijsvinger naar de groote, bruine oogen wees, zei ze:  "Grootmoeder, grootmoeder, wat heeft u toch groote oogen!" "Dat is, om je beter te kunnen zien, mijn kind." "Grootmoeder," vervolgde Roodkapje, "wat heeft u groote ooren!" "Dat is om je beter te kunnen hooren." "En wat een grooten neus!" ging 't kind voort. "Dat is om je beter te kunnen ruiken, Roodkapje." "Grootmoeder, grootmoeder," zei ze eindelijk met een angstig stemmetje, "wat zijn uw tanden groot geworden!" "Dat is om je beter te kunnen opeten," grijnsde de deugniet en meteen sperde hij zijn bek wagenwijd open, om het arme Roodkapje te verslinden.</p>
        <p>Maar nog vóór hij toehapte, kwamen de houthakkers en redden het arme kind uit den nood. Ze sloegen er met hun bijlen zoo flink op, dat de wolf niets meer had in te brengen en 't duurde dan ook niet lang, of hij lag dood op den grond.</p>
        <p>Van angst en schrik was het lieve Roodkapje in de kleerkast gekropen, maar toen ze hoorde, dat de vijand geen kwaad meer kon doen, kwam ze bleek en ontdaan te voorschijn. Ze bibberde zoo op haar beenen, dat ze bijna niet loopen kon en daarom tilde een der houthakkers haar op den schouder, om haar zoo naar huis te dragen.</p>
        <p>Natuurlijk was moeder vreeselijk ongerust en had ze zich voorgenomen het ongehoorzame meisje een flink standje te geven. Maar toen ze de geschiedenis hoorde en haar lieveling in de armen sloot, vond de moeder de straf al groot genoeg. Voortaan deed Roodkapje altijd wat moeder zei en nooit heeft ze 't meer gewaagd, ook maar heel even met een wolf te babbelen.</p>
      </div>
    </body>
  </text>
</TEI>
